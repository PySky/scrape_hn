Effectieve detectie en preventie van digitale gevaren en risico's staan vaak op gespannen voet met privacyregelgeving. Het Privacy Enhanced Filter (PEF) kan netwerkverkeer zo veel mogelijk ontdoen van privacygevoelige informatie, op zodanige wijze dat detectie en preventie mogelijk blijven. Dit is analoog aan de werking van Google Street View waarbij personen, nummerborden e.d. worden geanonimiseerd, maar waarbij de weg, omgeving en obstakels wel kunnen worden gezien. Hierdoor kunnen detectiemaatregelen hun werk doen zonder privacy in gevaar te brengen.

In nauwe samenwerking met het Nederlands Forensisch Instituut en met financiering van het NCTV Veilig door Innovatie programma heeft het NCSC deze toepassing gerealiseerd. PEF is vervolgens beschikbaar gesteld als opensource software [1]. Hierdoor mogen andere organisaties en ontwikkelaars de broncode bekijken en gebruiken zonder kosten. Ook mogen ze PEF verbeteren of extra functionaliteit eraan toevoegen.

Het Privacy Enhanced Filter is tijdelijk offline gehaald. Er werd bekend dat er in de publicatie persoonsgegevens terug te vinden waren, nadat deze online gezet was. Zodra dit bekend werd heeft het NCSC de publicatie direct offline gehaald. Vervolgens is er conform wettelijke verplichtingen melding gedaan bij de Autoriteit Persoonsgegevens. Het NFI en NCSC zijn de software aan het opschonen en deze wordt zodra mogelijk weer online geplaatst worden.

Het NFI en het NCSC hebben de software en test materiaal opgeschoond, het Privacy Enhanced Filter is vandaag opnieuw online gezet.|||

