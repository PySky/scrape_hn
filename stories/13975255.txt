Uber talsperson i Danmark, Kristian Agerbo, fortæller ved et pressemøde d. 28. marts 2017 at Uber lukker i Danmark.

Det amerikanske transportselskab Uber lukker sin kørselstjeneste i Danmark i næste måned.

Det står klart efter et pressemøde, hvor Ubers talsperson i Danmark, Kristian Agerbo, i selskabets hovedkvarter på Østerbro slår fast, at der med den nye taxilov ikke længere er plads til selskabets tjeneste Uberpop.

»Konklusionen er, at Uber desværre lukker i Danmark. Det er en ærgerlig og trist beslutning, og vores hovedprioritet er, at der tages hånd om vores chauffører,« siger Kristian Agerbo på pressemødet.

Beslutningen kommer efter, at Uber på et pressemøde i sidste måned bebudede, at man ville blive og kæmpe i Danmark. Men taxiloven, som transportminister Ole Birk Olesen (LA) stod i spidsen for, kan ifølge Uber-talsmanden ikke forenes med selskabets tjeneste Uberpop.

»Årsagen til sidste pressemøde var, at der kom en politisk aftale om en ny taxalov. Man ville opstille en række barrierer, som vi ikke mener er nødvendige,« siger Kristian Agerbo.

Her henviser han til den aftale om en ny taxilov, der blev vedtaget i begyndelsen af februar. Kort fortalt fjernede den begrænsningen på antallet af taxier, men til gengæld blev en række krav til sædefølere, taxameter og videoovervågning indført. Udstyr, der ikke er at finde i Ubers biler i dag.

Selv om tjenesten lukker i Danmark forlader Uber dog ikke Danmark helt. Tjenesten beholder deres udviklingscenter i Aarhus, der har over 40 medarbejdere, som udvikler Ubers teknologi.

Uber har 2000 chauffører i Danmark, og har været i landet siden 2014. Uber har været under massiv kritik af danske taxaselskaber, der mener, at de ikke har overholdt reglerne for fair konkurrence. Virksomheden har igennem længere tid også været martret af søgsmål, der fortrinsvis har været rettet mod chaufførerne, men firmaet selv er også blevet presset hårdt bl.a. i Norden.



Sidste år blev Ubers mest populere tjeneste UberPOP - tjenesten som tilbyder transport fra privatpersoner til andre - dømt ulovlig i Sverige og den svenske direktør Alok Alström måtte dreje nøglen om.

Beslutningen om, at Uber lukker i Danmark, har allerede udløst politiske reaktioner. SF's transportordfører, Karsten Hønge, er svært tilfreds med udfaldet af dagens pressemøde.

»Det er en glædens dag, at Uber nu skal køres til ophugning. Jeg græder tørre tårer. Jeg vil bare ønske Uber go’ tur hjem,« skriver Karsten Hønge i en mail.

Pia Olsen Dyhr (SF) melder sig som sin partifælle også blandt de jublende. På Twitter skriver hun:

Rasmus Jarlov (K) tager til Twitter som en af de mere skuffede. Her skriver han:

Problemer har i en længere periode hobet sig op for Uber, efter at en chauffør i november 2016 blev dømt for ulovlig piratkørsel i landsretten ved bl.a. at køre uden erhvervskørekort og tilladelse til at køre med hyrevogn. Derudover er Uber-chauffører flere gange blevet beskyldt for ikke at betale skat af indtjeningen.

Uber har tidligere sagt, at den nye taxilov truer tjenestens eksistens, og udmeldingen fra Kristian Agerbo på pressemødet er også, at bl.a. reglerne om, at skulle købe nye biler og udstyr gør det umuligt at fortsætte tjenesten i Danmark.|||

Taxatjenesten Uber lukker i Danmark den 18. april 2017. Det sker på baggrund af den modstand, tjenesten har mødt i Danmark med bl.a. den nye taxilov.