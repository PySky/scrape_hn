Luchthavens met ronde start- en landingsbanen. De Nederlandse wetenschapper Henk Hesselink gelooft dat het de toekomst is en ziet er veel voordelen in. Zijn onderzoek is opgepikt door internationale media en een animatie van het project bij de BBC is in twee dagen tijd meer dan 19 miljoen keer bekeken.

"Ik wist wel dat het een leuk onderwerp was, maar dat het zo bekeken wordt verbaast me", zegt hij. "Dat het ook het grote publiek aanspreekt, vind ik erg leuk."

"Het idee van de cirkelvormige landingsbaan is dat vliegtuigen kunnen landen en starten op elk punt in de cirkel", stelt Hesselink, die werkt voor het Nederlands Lucht- en Ruimtevaartcentrum (NLR). Moeilijke manoeuvres bij lastige weersomstandigheden, zoals bij dwarswind, zouden niet meer nodig zijn. "Er kan bij verschillende windrichtingen altijd geland worden."|||

