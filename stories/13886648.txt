Trænings- og fitnessbølgen fortsætter derudaf, og mange leder konstant efter muligheder for at optimere både kost og træning.

Netop den målgruppe vil firmaet AthGene gerne have fat i. AthGene er et DNA-firma, som tilbyder brugerne muligheden for at finde ud af, hvilken genetisk sammensætning de har. Det kan give brugerne indsigt i, hvordan de kan optimere træning, kost eller livstilsmønstre.

Nu har virksomheden sikret sig en investering på 4 mio. kr. fra venturefonden Seed Capital, som blandt andre har Trustpilot og vinappen Vivino i sin portefølje, samt Laila Pawlak, der er leder af tænketanken Dare2.

Hos Seed Capital ser investment manager Anders Kjær det marked, som AthGene henvender sig til, som et potentielt milliardmarked uden ret mange spillere.

»AthGene rider på den bølge, der handler om, at mennesker gerne vil lære sig selv at kende. Med AthGene kan forbrugerne få information om dem selv, så de bedre kan træffe de rigtige valg om deres kost og træning. Lige nu er der ikke mange spillere på markedet, og vi ser AthGene som en potentiel vinder,« siger Anders Kjær.

AthGene er startet i januar 2015 af Yusufa Sey, Theis Thorn Jakobsen og Sebastian Thomsen. Tilbyder kunderne en DNA test, så man kan optimere kost og træning. Man bestiller en test, hvor man får tilsendt udstyr, så man kan tage en spyt-prøve. Det tager i gennemsnit seks uger fra AthGene modtager prøven, til kunden får svar.

I spidsen for AthGene står den 29-årige iværksætter Yusufa Sey, som oprindeligt kommer fra det lille afrikanske land Gambia. Her startede han sin første forretning, som eksporterede tømmer til Kina.

AthGene tilbyder kunderne en indsigt i den enkeltes genetiske sammensætning, så kostplaner og træningsskemaer kan optimeres til den enkeltes gensammensætning i stedet for efter generelle kostråd og træningsplaner.

»Mange folk gør bare det samme som sidemanden, eller følger generelle råd, men det er ikke sikkert, at det, der virker for andre, virker for dig. Tag madpyramiden som eksempel – den er alle bekendt med. Problemet med madpyramiden og andre generelle kostråd er, at de ikke tager højde for individuelle variationer. Mennesker optager, forbrænder og lagrer fedt og kulhydrat på vidt forskellige måder, og den letteste måde at opdage dette på er via en DNA-test,« siger Yusufa Sey.

Udover Seed Capital og Laila Pawlak har AthGene også stærke kræfter i bestyrelsen. Som formand sidder den tidligere direktør for Københavns Lufthavne og nuværende bestyrelsesmedlem i Coloplast Brian Petersen, og blandt de andre medlemmer er den amerikanske videnskabsmand og iværksætter Raymond McCauley, som er formand for digital biologi på det amerikanske universitet Singularity University.|||

Firmaet AthGene med iværksætteren Yusufa Sey i spidsen har sikret sig en millioninvestering.